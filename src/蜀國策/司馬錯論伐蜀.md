# contentus
## 漢文
* 司馬錯與張儀爭論於秦惠王前。司馬錯欲伐蜀，張儀曰：「不如伐韓。」王曰：「請聞其說。」
* 對曰：「親魏善楚，下兵三川，塞轘轅、緱氏之口，當屯留之道，魏絕南陽，楚臨南鄭，秦攻新城、宜陽，以臨二周之郊，誅周主之罪，侵楚、魏之地；周自知不救，九鼎寶器必出。據九鼎，按圖籍，挾天子以令天下，天下莫敢不聽，此王業也。今夫蜀，西僻之國，而戎狄之長也。敝兵勞衆，不足以成名；得其地，不足以為利。臣聞：『爭名者于朝，爭利者于市。』今三川、周室，天下之市朝也，而王不爭焉，顧爭於戎狄，去王業遠矣！」
* 司馬錯曰：「不然！臣聞之：『欲富國者，務廣其地；欲強兵者，務富其民；欲王者，務博其德。』三資者備，而王隨之矣。今王之地小民貧，故臣願從事于易。夫蜀，西辟之國也，而戎狄之長也；而有桀、紂之亂，以秦攻之，譬如使豺狼逐羣羊也。取其地，足以廣國也；得其財，足以富民；繕兵不傷衆，而彼已服矣。故拔一國，而天下不以為暴；利盡西海，諸侯不以為貪。是我一舉而名實兩附，而又有禁暴正亂之名。今攻韓，劫天子；劫天子，惡名也，而未必利也，又有不義之名；而攻天下之所不欲，危！臣請謁其故：周，天下之宗室也；韓，周之與國也。周自知失九鼎，韓自知亡三川，則必將二國并力合謀，以因乎齊、趙，而求解乎楚、魏。以鼎與楚，以地與魏，王不能禁。此臣所謂『危』，不如伐蜀之完也。」
* 惠王曰：「善！寡人聽子。」卒起兵伐蜀，十月取之，遂定蜀。蜀主更號為侯，而使陳莊相蜀。蜀既屬，秦益強，富厚，輕諸侯。
## English
* Sima Cuo debated with Zhang Yi in front of King Hui of Qin kingdom. Cuo want to invade Shu kindom, but Yi said: "Han kimdom is better." The king said: "please let me know your point."
* Replied by Yi: ""
* Cuo said: "not so! Your minister heard: ''"
# critica
